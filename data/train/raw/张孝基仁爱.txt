
　　许昌士人张孝基，娶同里富人女。富人惟一子，不肖，斥逐去。富人病且死，尽以家财付孝基。孝基与治后事如礼。久之，其子丐于途，孝基见之，恻然谓曰：“汝能灌园乎？”答曰：“如得灌园以就食，何幸！”孝基使灌园。其子稍自力，孝基怪之，复谓曰：“汝能管库乎？”答曰：“得灌园，已出望外，况管库乎？又何幸也。”孝基使管库。其子颇驯谨，无他过。孝基徐察之，知其能自新，遂以其父所委财产归之。
