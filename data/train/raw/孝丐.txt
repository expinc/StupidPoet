丐不如其乡里，明孝宗时，尝行乞于吴。凡丐所得，多不食，每贮直之竹筒中。见者以为异，久之，诘其故，曰：“吾有母在，将以遗之。”有好事者欲窥其究，迹之行。行里许，至河旁，竹树掩映，一蔽舟系柳阴下。舟虽蔽，颇洁，有老媪坐其中。丐坐地，出所贮饮食整理之，奉以登舟。俟母举杯，乃起唱歌，为儿戏，以娱母。母食尽，然后他求。一日乞道上，无所得，惫甚。有沈孟渊者，哀而与之食，丐宁忍饿，终不先母食也。如是者数年，母死，丐不知所终。丐自言沈姓，年可三十。
