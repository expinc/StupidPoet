洛阳处天下之中
挟崤渑之阻
当秦陇之襟喉
而赵魏之走集
盖四方必争之地也
天下当无事则已
有事
则洛阳先受兵
予故尝曰

洛阳之盛衰
天下治乱之候也


方唐贞观
开元之间
公卿贵戚开馆列第于东都者
号千有余邸
及其乱离
继以五季之酷
其池塘竹树
兵车蹂践
废而为丘墟
高亭大榭
烟火焚燎
化而为灰烬
与唐俱灭而共亡
无馀处矣
予故尝曰

园圃之废兴
洛阳盛衰之候也


且天下之治乱
候于洛阳之盛衰而知
洛阳之盛衰
候于园圃之废兴而得
则
名园记
之作
予岂徒然哉

呜呼
公卿大夫方进于朝
放乎一己之私以自为
而忘天下之治忽
欲退享此乐
得乎
唐之末路是已


