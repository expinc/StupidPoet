康熙七年六月十七日戌刻
地大震
余适客稷下
方与表兄李笃之对烛饮
忽闻有声如雷
自东南来
向西北去
众骇异
不解其故
俄而几案摆簸
酒杯倾覆
屋梁椽柱
错折有声
相顾失色
久之
方知地震
各疾趋出
见楼阁房舍
仆而复起
墙倾屋塌之声
与儿啼女号
喧如鼎沸
人眩晕不能立
坐地上
随地转侧
河水倾泼丈余
鸡鸣犬吠满城中
逾一时许
始稍定
视街上
则男女裸聚
竞相告语
并忘其未衣也
后闻某处井倾仄
不可汲
某家楼台南北易向
栖霞山裂
沂水陷穴
广数亩
此真非常之奇变也
