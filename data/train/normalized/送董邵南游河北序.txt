燕赵古称多感慨悲歌之士
董生举进士
屡不得志于有司
怀抱利器
郁郁适兹土
吾知其必有合也
董生勉乎哉

夫以子之不遇时
苟慕义强仁者皆爱惜焉
矧燕赵之士出乎其性者哉
然吾尝闻风俗与化移易
吾恶知其今不异于古所云邪
聊以吾子之行卜之也
董生勉乎哉

吾因子有所感矣
为我吊望诸君之墓
而观于其市
复有昔时屠狗者乎
为我谢曰

明天子在上
可以出而仕矣



